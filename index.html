<html>
<head>
</head>
<body>
    Baseball labda*
    <p>A baseball-labdát a baseball labdajátékban használják. A speciális labdának gumiból vagy parafából készült közepe van, ezt fonallal tekerik be és bőrrel fedik. A baseball-labdák kerülete 22–24 cm, tömege 142-149 gramm.</p>
    
    A labda kifejlődése
    
    <p>Félbevágott baseball-labdák, amelyek az összetételt szemléltetik. A bal oldalon látható a hagyományos, parafa közepű labda, a jobb oldalon a gumiközepű.</p>

    <p>A napjainkban is használt baseball-labdák ősét a 19. század végén a Spalding sportszergyártó cég fejlesztette ki, amelyet LAbert Spalding, legendás baseballjátékos alapított. A labdák közepén egy parafából készült mag volt, amelyet zsinórral tekertek körbe, ennek hossza akár több kilométer is lehetett. A labdák külsejét bőr borítja.</p>
    <p>A második világháború alatt a parafa hiányciknnek számított, illetve felhasználása szigorú korlátokba ütközött, ezért a háború alatt a parafa magot gumimaggal helyettesítették. Napjainkban számos kísérletet tettek arra, hogy a labda természetes eredetű komponenseit műanyagokkal váltsák fel, de ezeket a játékosok általában alacsonyabb minőségűnek tartják, a Major League Baseball mérkőzésein nem is használhatók.</p>
    <p>A labda kialakítása, a felhasznált anyagok természetesen befolyásolják a labda tulajdonságait. Napjainkban a bőr bevonat sokkal szorosabb, ezért a labdák is sokkal keményebbnek érződnek, az ütőt nagyobb sebességgel hagyják el. A bőrbevonat varrásai pedig azt befolyásolják, hogy mennyire tudja megpörgetni, csavarni a labdát a dobó.</p>
    <p>A baseball mérkőzéseken kezdetben csak egy labdát használtak, kivéve ha a labda a játék során megrongálódott, a nézők közé ütött labdákat a csapatok alkalmazottai szerezték vissza, hogy azok ismét részt vegyenek a játékban. A mérkőzés során a labda általában elkoszosodott, itt-ott megsérült, ami természetesen befolyásolta a labda tulajdonságait és akár a mérkőzés eredményét is. Azonban 1920-ban egy ütőjátékost, Ray Chapman-t a fején talált el egy labda egy szürkületi mérkőzés alatt és belehalt sérüléseibe. Ezt követően már nagyobb gondot fordítottak arra, hogy lehetőség szerint tiszta és sérülésmentes labdákat használjanak a mérkőzések alatt.</p>
    <p>Napjainkban a Major League mérkőzésein használt hivatalos labdákat a Rawlings sportszergyártó cég szállítja, a labdák Costa Rica-ban készülnek kézi munkával. A Rawlings cég 1977-ben lett a liga hivatalos beszállítója, előtte a Spalding cég töltötte be ezt a szerepet. 1973-ig a labdákat lóbőr bevonattal készítették, de elsősorban az alapanyag beszerzése közüli nehézségek miatt 1974-ben áttértek a tehénbőrre.</p>
    <p>A 20. század során a Major League-ban kétféle labdát használtak: az American League és a National League labdáit. A labdák minden lényeges tulajdonságukban megegyeztek, kivéve, hogy az American Leagues labdán az "Official American League" felirat és az AL liga elnökének aláírása volt látható, míg a National League labdáin az "Official National League" és a NL liga elnökének aláírása volt. 2000-ben a Major League átszervezése után megszűnt a két liga és egységes labdát kezdtek használni.</p>
    <p>A jelenleg érvényes szabályok értelmében a labda súlya 142-149 gramm, kerülete 22–24 cm.A labdák külsején összesen 108 dupla öltés található.</p>
    <p>A mai mérkőzéseken akár több tucat labdát is elhasználhatnak, mivel számos karcolás, elszíneződés keletkezhet a labdákon, amit általában nem kívánatosnak tartanak. A nézők közé kiütött labdákat a nézők megtarthatják, kivéve ha valami jelentős alkalom, pl. rekordszámú hazafutás vagy személyes okok miatt a labdát visszakérik. Ilyenkor cserébe a néző pl. a játékos aláírásával ellátott ütőt kaphat.</p>
    <p>A Major League Baseball csapatai a labdákat a "Baseball Rubbing Mud"-al kenik be játék előtt.</p>
</body>
</html>